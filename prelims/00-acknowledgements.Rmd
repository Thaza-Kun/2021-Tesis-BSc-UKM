Alhamdullillah. Syukur ke hadrat Ilahi kerana telah mengizinkan penyiapan tesis ini. Tanpa keizinan Yang Maha Perancang, pastinya kewujudan tesis ini adalah satu kemustahilan.

Sekalung penghargaan diberikan kepada Dr. Anuar bin Alias kerana tunjuk ajar beliau. Penglibatan beliau dalam Kempadat Fizik Teori di Universiti Malaya pada bulan Julai 2019 serta panduannya semasa bergelar penyelia tesis telah banyak membantu saya faham kandungan-kandungan kertas kajian yang ditelaah sepanjang penulisan tesis ini. Tambahan pula, tanpa penglibatan beliau sebagai penyelia pada tahun 2020, tesis ini yang membincangkan perihal teori tetangsi pastinya tidak mampu dilaksanakan. Para perserta dan pensyarah lain yang terlibat dalam kempadat tersebut juga patut diucapkan terima kasih, terutama sekali kepada Prof. Dr. Wan Ahmad Tajuddin bin Wan Abdullah yang membantu saya memahami konsep Lagrangian dan Hamiltonian.

Saya juga ingin mengucapkan terima kasih kepada Prof. Em. Dr. Shaharir bin Mohd. Zain dan Dr. Mohd. Alinor bin Abdul Kadir kerana perbincangan bersama mereka berdua pada bulan Ogos 2017 di "Wacana Intelektualisme Mahasiswa/i Malaysia Seberang Laut" telah sedikit sebanyak membantu saya menentukan hala tuju kajian saya dalam fizik teori. Tidak ketinggalan juga terima kasih kepada guru-guru fizik, matematik dan subjek-subjek yang berkaitan kerana tanpa ilmu yang mereka curahkan selama ini, pastinya saya tidak mampu berdiri di sini menulis tesis ini dari awal sampai habis.

Yang terungkap dalam tesis ini bukan sahaja keupayaan saya memahami bahan kajian tetapi juga mewakili keupayaan saya menulis agar kefahamanku boleh sampai kepada pembaca. Oleh itu, izinkan saya menghargai guru-guru yang mengajar saya menulis sepanjang saya membesar, terutamanya guru-guru di Pusat PERMATApintar\texttrademark\ Negara kerana mengajar saya menulis dalam laras ilmiah sains. Saya juga ingin tujukan penghargaan kepada En. Wan Mohd. Aimran bin Wan Mohd. Kamil kerana seringkali bersama ketika saya menulis pelbagai topik berkaitan sains.