Teori tetangsi merupakan salah satu daripada beberapa calon graviti kuantum yang wujud. Permasalahan graviti kuantum berada di perbatasan teori mekanik kuantum sedia ada. Untuk menjadi calon teori graviti kuantum yang kukuh, ia patut boleh memunculkan prinsip-prinsip mekanik kuantum sedia ada. Salah satu tunjang mekanik kuantum ialah prinsip ketakpastian Heisenberg. Tesis ini akan tunjuk bagaimana memunculkan prinsip ketakpastian Heisenberg melalui dua kaedah: kaedah lokal dan kaedah tak lokal. Kedua-dua kaedah ini didasarkan tindakan Nambu--Goto yang merupakan persamaan paling mendasar dalam teori tetangsi. Tesis ini juga menunjukkan bagaimana memperoleh persamaan tindakan ini. Oleh itu, tesis ini membina persamaan-persamaan tetangsi melalui prinsip-prinsip mendasar bersama andaian-andaian yang minimum. Antara andaian yang digunakan ialah bahawa syarat keorthonormalan dipenuhi, serta beberapa ciri ruang Hilbert dipatuhi. Selain itu, tesis ini juga meneroka kemungkinan wujudnya pengubahsuaian terhadap prinsip ketakpastian ini dalam bentuk prinsip ketakpastian teritlak. Prinsip ketakpastian teritlak merupakan natijah daripada pelbagai teori berkaitan graviti kuantum. Prinsip ini mengandaikan wujudnya kepanjangan minima yang bermakna dalam fizik, lalu meletakkan had kejituan cerapan kedudukan sesuatu. Andaian ini tidak wujud dalam prinsip ketakpastian Heisenberg. Dalam teori tetangsi, kepanjangan minima wujud kerana wujudnya panjang tetangsi, $\ell_s$. Tetangsi tidak boleh berinteraksi dengan sesuatu yang lebih pendek dari $\ell_s$ masing-masing, maka teori tetangsi patutnya boleh memunculkan prinsip ketakpastian teritlak. Namun begitu, tesis ini mendapati masih tiada kajian yang berupaya memperoleh prinsip ketakpastian teritlak daripada persamaan mendasar. Tesis ini mencadangkan pencarian persamaan tindakan dengan sebutan kuadratik untuk momentum agar prinsip ketakpastian teritlak boleh dimunculkan.
